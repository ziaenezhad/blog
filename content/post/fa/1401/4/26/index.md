---
title: درباره مواظبت از نفس و عقل
date: 2022-07-17
image: cover.jpg
description: این روزها که می دانی؛ زمین وجود از ابر سیاه ترس و طمع تاریک شده و هوای نفس در ظلمات زمان می تازد و عمر را می گذراند، کجا می توان مجالی برای ظهور عقل و تسکین کودک وحشت زده ی نفس یافت؟
tags: [
  "نفس",
  "زندگی",
  "عقل",
  "اراده",
  "آزادی",
  "نماز",
]
categories: [
  "diary"
]
---
نفس منم و عقل آنکه می تواند غبارها را بنشاند و بر تاریکی ها نور بیافکند.

چطور می شود مختار و آزاد بود، وقتی نفس مشوش است و عقل در انزوای ضعف؟

این روزها که می دانی؛ زمین وجود از ابر سیاه ترس و طمع تاریک شده و هوای نفس در ظلمات زمان می تازد و عمر را می گذراند، کجا می توان مجالی برای ظهور عقل و تسکین کودک وحشت زده ی نفس یافت؟

عقل اگر مجالی برای بروز پیدا کند، می تواند حیات را جوری سامان بخشد که حضور بیشتری یافته و قوا را به مرحله ای از اعتدال و بهجت رساند. عقل می تواند کلافگی ها و گره های ذهنی را که موجب تشویش و تضعیف عقل و سقوط نفس می شوند را کشف و رفع کند. مملکت وجود را از آشوب و ترس و طمع حفظ کرده و صلح و عدالت و اعتدال رابه ارمغان آورد.

کلافگی ذهنی برای من مثل به تعویق انداختن نماز (یا هر تکلیف معیّن دیگر) به ساعتی که عقل در ضعف است و عذابِ وجدانِ عدمِ انجام تکلیف به آشفتگی و اضطراب دامن می زند و آتش جهنم مهیای برافروختن و سوازاندن شده.

باید از نفس و عقل مواظبت کرد. هر که از خویش فرمان نَبَرد بر او فرمان می رانند.

## پرهیز از گرسنگی و خستگی

1. استراحت های منظم بین ساعات کاری. یعنی فراقت از کار و نگاه کردن از دور به خویش، ساعات، روز و کار کردن.

2. نرمش های کوتاه و منظم بین ساعات کاری

3. انضباط در تغذیه و نوشیدن آب به میزان کافی. تغذیه دیر هنگام موجب افراط می شود و پرخوری و شکم پروری موجب خستگی و زوال عقل می گردد.

> **پیامبر می‌فرماید:** دلهای خودتان را با زیاده‌روی در خوردن و نوشیدن نمی رانید؛ چرا که دلها با اینها می‌میرند چنانکه کشتزار با آب زیاد تباه می‌شود.

> **امام صادق می‌فرماید:** ان البطن اذا شبع طغی؛ هر گاه شکم پر و اشباع شد راه طغیان در پیش گیرد.

> **لقمان چنین وصیت می‌کند:** ای فرزند چون معده پر شود قوه فکر می‌خوابد و حکمت و دانایی گنگ می‌شود و اعضاء و جوارح از عبادت باز می‌ایستد.

4. فراهم کردن محیط مساعد کاری (دما، تهویه، نور) و ابزار مناسب کار.

## مراقبت از نفس

5. دوری از اضطراب: انجام به موقع و دقیق کار ها با حس مسئولیت پذیری، در عین نپذیرفتن، یا تحمیل نکردن تکلیف ما لا یطاق بر نفس.

> **امام باقر می فرماید**: اطلب بقاء العز بإماتة الطمع. می خواهی ذلیل نشوی طمع را در بمیران. لَا تَکُنْ عَبْدَ غَیْرِکَ وَ قَدْ جَعَلَکَ اللّهُ حُرّاً. بنده دیگران مباش؛ خدا تو را آزاد آفرید.

6. نوشتن: گفتگو با نفس و واکاوی مشکلات و گره های ذهن.
