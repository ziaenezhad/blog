---
title: روءیت
date: 2024-06-10
noReadMore: true
tags: ['من']
categories: ['diary']
---

دیدمش

دلم شور زد.

پیشانی بلند ...

و موهای متراکم مجعد که به اندازه بلند بود،

و حالت مجعدشان انگار شعله هایی بودند که دور سر بزرگش می افروخت.

با پیراهن یقه آخوندی گشاد و لخت سفید

که تا زیر فاق شلوارش بلندی داشت

و دکمه ی بالای پیراهنش به اندازه ای باز بود که انگار پیراهنش داشت از عقب می افتاد ...

---

چه آشنا ...

شاید خواب گم شده ای از کودکی ام بود که داشت به یاد می آمد

و شلوار کتان سبز پسته ای که نه نو بود و نه کهنه.

می دوید ...

از این سمت سالن آمفی تئاتر سعدی

به آن سمت.

آنقدر آرام و ناپیدا که نمی دوید؛ می خرامید.

همه چشم ها به چشمش بود.

نخ تسبیح جمع بود

او مدبر الامر آسمانی سقایت تشنگان زیر آن سقف.

---

منشاء بود، غایت داشت، حرکت داشت.

از چشم هایش نور فرهنگ و معنا می تابید.

می توانستم کتابخانه کتاب هایی که خوانده بود را از پشت پنجره نگاهش ببینم.

نقاشی، فلسفه، عرفان.

---

ریش مجعد و صورت نورانی ات ...

فکرم را می برد به سنگر سیمانی فرماندهان سپاه شیراز در جنگ.

مردان جوان و محجوب و تکیده ای که از شرم حضور دوربین

پی راهی برای فرار می گردند

و لبخندشان بر لبان سر های افتاده به زیر

که دست آخر صید آن نگاه نا محرم می شوند.

---

تو کیستی و از کجایی، سرو بلند؟

غریب آشنا ...

بهشت خنک تابستانی؛

یک روز از آن خواب غبار گرفته کودکی،

به یاد خواهم آورد خانه ات کجاست.
